Code@LTH Stadgar
===============

For English readers: [*Stadgar*](https://sv.wikipedia.org/wiki/Stadgar) is the Swedish term for [*by-law*](https://en.wikipedia.org/wiki/By-law).

Having a by-law is a necessary requirement in order to be able to incorporate a nonprofit organization in Sweden. 
It is intended that the by-law will be publicly available here in Swedish for public display to our members.

# 1 FÖRENINGEN
- 1.1 Föreningens namn är Code at LTH, vilket skrives stiliserat Code@LTH.
- 1.2 Föreningens syfte är att öka intresset för programmering, främst hos studenter vid Lunds Tekniska Högskola men vem som helst är välkommen att delta. 
- 1.3 Föreningen är ideell samt partipolitiskt och religiöst obunden.
- 1.4 Föreningen har kalenderår som verksamhets- och räkenskapsår.
- 1.5 Code at LTH är en demokratisk förening.

# 2 MEDLEMSKAP
- 2.1 Medlem måste vara en fysisk person.
- 2.2 Medlemskap i föreningen är öppet för alla som vill verka i enlighet med föreningens syfte, givet att medlemsavgift betalas.
- 2.3 Medlemsavgiften beslutas av Årsmöte.
- 2.4 Medlemskap upphör i dessa fall:
    - På egen begäran
    - Ett år efter betald medlemsavgift
    - Då medlem uteslutes av årsmöte
- 2.5 Om årsmötet finner, med två tredjedelars majoritet, att en medlems agerande motarbetar föreningens syfte, kan medlemmen uteslutas.


# 3 STYRELSE
- 3.1 Valbar till styrelsen är medlem i föreningen.
- 3.2 Styrelsen ansvarar för föreningens löpande verksamhet.
- 3.3 I styrelsen ingår föreningens ordförande, kassör samt ordinarie ledamöter.
- 3.4 Antalet ordinarie ledamöter får inte understiga 2, eller överstiga 6.
- 3.5 Styrelsen sammanträder på kallelse av ordförande.
- 3.5.1 Kallelse till styrelsemöte måste utgå minst 3 dagar innan mötet.
- 3.5.2 Ordföranden är skyldig att sammankalla styrelsen om minst två styrelsemedlemmar så begär.
- 3.5.3 Styrelsen är beslutsmässig när minst halva antalet styrelsemedlemmar är närvarande.
- 3.6 Beslut fattas genom omröstning med enkel majoritet.
- 3.6.1 Omröstning sker öppet.
- 3.6.2 Vid lika röstetal har ordföranden utslagsröst.
- 3.6.3 Styrelsen får fatta beslut per capsulam om samtliga ledamöter är ense om detta beslutssätt.

# 4 FIRMA
- 4.1 Styrelsen beslutar om vilka som har rätt att teckna föreningens firma.

# 5 REVISORER
- 5.1 Valbar till revisor är myndig person bosatt i Sverige och som ej är satt i konkurs eller invald i styrelsen för det verksamhetsår revisorsuppdraget gäller. 
- 5.2 Minst en revisor skall väljas av Ordinarie Årsmöte.
- 5.3 Revisorernas uppgift är att granska föreningens räkenskaper samt handlingar, och upprätta en revisionsberättelse inför Ordinarie Årsmöte.

# 6 VALBEREDNING
- 6.1 Valbar till valberedningen är medlem.
- 6.2 Valberedningens uppgift är att inför Årsmöte där val till förtroendepost tas upp, inlämna förslag till dessa förtroendeposter.
- 6.3 Valberedningen består av minst en person.

# 7 ÅRSMÖTE
- 7.1 Föreningens högsta beslutande organ är Årsmötet.
- 7.2 Ordinarie Årsmöte ska hållas varje verksamhetsår.
- 7.3 Ordinarie Årsmöte är beslutsmässigt då:
    - Föreningens styrelse kallat till Ordinarie Årsmöte minst 2 veckor innan dagen för mötet.
    - Kallelse till mötet inkluderade samtliga möteshandlingar.
- 7.4 Under Årsmöte har alla föreningarnas medlemmar och förtroendevalda närvaro-, yttrande- och yrkanderätt.
- 7.5 Under Årsmöte har alla föreningarnas medlemmar rösträtt.
- 7.6 Röstning via ombud är inte tillåtet.
- 7.7 Motioner till mötet måste vara föreningens styrelse tillhanda minst 1 vecka innan dagen för årsmötet.
- 7.8 Ordinarie Årsmöte ska alltid behandla följande frågor:
    - Mötets öppnande
    - Val av mötesordförande och mötesssekreterare
    - Val av minst 2 justeringspersoner tillika rösträknare
    - Fastställande av dagordning
    - Fastställande av röstlängd
    - Årsmötet behöriga utlysande
    - Redovisning av verksamhetsberättelse
    - Redovisning av ekonomisk berättelse
    - Redovisning av revisionsberättelse och fastställande av balansräkning
    - Fråga om ansvarsfrihet för avgående styrelse
    - Inkomna propositioner och motioner
    - Val av ordförande
    - Val av kassör
    - Val av övriga ledamöter
    - Val av suppleanter
    - Val av revisor.
    - Val av valberedning
    - Fastställande av verksamhetsplan
    - Fastställande av medlemsavgift
    - Fastställande av budget
    - Övriga frågor
    - Mötets avslutande
- 7.9 Beslut på mötet fattas med enkel majoritet, om inte annat föreskrivs i stadgan.
- 7.9.1 För ändring av stadgar i kapitel 6 eller kapitel 7 krävs två tredjedelars majoritet för bifall.
- 7.9.2 Övriga frågor på Årsmöte kräver två tredjedelars majoritet för bifall.
- 7.10 Om revisor, styrelsen eller minst en tredjedel av föreningens medlemmar så kräver, skall Extra Årsmöte hållas.
- 7.10.1 Kallelse till Extra Årsmöte skall vara föreningens medlemmar tillhanda minst 2 veckor innan dagen för extra årsmöte.
- 7.10.2 Under extra årsmöte får endast de frågor som föranlett mötet behandlas.

# 8 UPPLÖSNING
- 8.1 Upplösning av föreningen kräver beslut av två på varandra följande Ordinarie Årsmöten, eller ett enhälligt Ordinarie Årsmöte.
- 8.2 Vid föreningens upplösning skall tillgångar realiseras och skulder betalas, varpå kvarvarande tillgångar skall tillfalla en effektiv välgörenhetsorganisation.
- 8.3 Till likvidatorer bör föreningens revisorer utses. Likvidatorerna genomför likvidation i samband med föreningens upplösning.
